---
layout: post
description: "Ungefär den här tiden för ett år sedan fick jag en idé. Jag skulle arrangera ett träningsläger i matematik för Sveriges smartaste unga matematiker. De skulle få den bästa undervisningen i problemlösning som man kan få, och en möjlighet att göra något väldigt ovanligt: umgås med andra som också hade ett stort matematikintresse."
title: "Ung Vetenskapssport"
---

Ungefär den här tiden för ett år sedan fick jag en idé. Jag skulle arrangera ett träningsläger i matematik för Sveriges smartaste unga matematiker. De skulle få den bästa undervisningen i problemlösning som man kan få, och en möjlighet att göra något väldigt ovanligt: umgås med andra som också hade ett stort matematikintresse.

## Att arrangera läger

Utan större förhoppningar om idéns genomförbarhet mailade jag Linköpings Universitet om hjälp, som snabbt ställde upp med lokaler för lägret. Jag frågade resten av mitt programmeringslag - Simon Lindholm och Mårten Wiman, om de ville undervisa. Vi hade alla tre under tidigare år vunnit SM i matte och tagit medalj i OS, och tyckte att vi skulle utgöra ett helt okej föreläsningslag. För att fylla i våra egna kunskapsluckor i geometri fick vi även ovärdelig hjälp av Lisa och Tian, som även de hade OS-medaljer. Riksförbundet för Vetenskapssport ställde upp med administrativ hjälp, och skolorna för de inbjudna eleverna gick med på att betala avgiften för eleverna. Budgeten var knapp - vi ville kräva så lite som möjligt av skolorna - men lyckades ändå med konsttycket att gå exakt 200 kronor i vinst.

Det visade sig i slutändan att bara man var redo att lägga ner en jäkla massa tid och kämpa lite så kunde man få saker att hända. Och på resan hem från detta sjukt lyckade läger föddes en ny idé.

Jag har tidigare bloggat om att det i Sverige inte finns särskilt bra möjligheter för ungdomar som gillar problemlösning att bli bättre, och de sociala mötespunkterna för att träffa likasinnade är få. Men efter att vi, utan någon som helst erfarenhet lyckats arrangera ett matematikläger för 25 taggade ungdomar på en budget som räknades krona för krona förstod jag att det inte behöver vara så.

## En förening bildas

Den 31 november kulminerade denna tanke i grundadet av föreningen [Ung Vetenskapssport](ungvetenskapssport.se), tillsammans med några av de smartaste och mest drivna människorna jag känner. Vad föreningens syfte skulle vara kunde vi snabbt komma överens om:

> att skapa mötesplatser och träningsmöjligheter för problemlösningsintresserade ungdomar och främja vetenskapssporten hos unga i Sverige

Vår dröm är ett Sverige där matematisk problemlösning är en lika naturlig hobby som att spela fotboll. Där föräldrar kan skicka iväg sina intresserade barn på problemlösningskurser på samma sätt som lektioner i piano. Ett Sverige där inget vetenskapligt intresserat barn ska behöva känna sig ensam och ostimulerad i sitt intresse. Det är stora drömmar, det vet vi. Men man måste starta någonstans, och detta är vårt bidrag till att dagens unga ska få möjligheterna vi skulle vilja haft.

Föreningens verksamhet fick en rivstart - i helgen den 11-13 december arrangerade vi (återigen på Linköpings universitet) ett matematikläger enligt samma upplägg. Denna gång med nästan dubbelt så många deltagare och föreläsningsgrupp. Samtidigt planeras läger i samma serie i programmering och fysik, ett svenskt skolmästerskap i IT-säkerhet, helgkurser i problemlösning och mycket annat. Idéer och engagemang lider vi ingen brist på.

En stor inspiration till att starta föreningen var Mikael Ingemyr och hans Astronomisk Ungdom. Mikael är numera förbundsordförande i det till syfte närliggande Förbundet Unga Forskare, en annan inspirationskälla.

## Bli medlem!
Om du känner ungdomar du tror är intresserade av vår verksamhet får du hjärtans gärna tipsa de om att kan [bli medlemmar](http://medlem.vetenskapssport.se) **helt gratis**! Att bli medlem innebär att man får ta del av den verksamhet vi driver, och gör att vi får bidrag från olika organisationer. Är du för gammal för att vara ungdom men ändå vill stödja oss kan du bäst göra det genom att sprida ordet att vi finns till alla du tror är intresserade, eller kanske till och med sponsra oss på något sätt!
